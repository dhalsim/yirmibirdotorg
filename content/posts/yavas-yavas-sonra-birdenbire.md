---
index: 12
title: "Yavaş Yavaş, Sonra Birdenbire"
author: "Parker Lewis"
authorURL: "https://twitter.com/parkeralewis"
meta: |
  Bitcoin (benim için) para haline geldi. Bu, yol boyunca bir dizi zihinsel blokajın kilidini açmayı içeren yavaş bir süreçti ama her şey şu soruyu sormakla başladı: Para nedir?...
translator: "Kemal"
translatorURL: "https://twitter.com/_pretyflaco"
translator2: "Kaan"
translatorURL2: "https://twitter.com/kaan_bey"
slug: "yavas-yavas-sonra-birdenbire"
flag: "turkey"
img: 'bitcoin-kopyalanamaz'
tags:
    - translation
---

# Giriş  

Bu yazı, arkadaşlarım [Marty Bent](https://tftc.io/) ve [Saifedean Ammous](https://saifedean.com/)'tan ilham alarak bitcoin konusunda yazmaya karar verdiğim haftalık yazı dizisinin ilkidir. Eğitim, bitcoin'in çok kritik bir unsuru ve umuyorum ki kendi düşüncelerimi damıtarak başkalarının karmaşık bir konuyu anlama yollarını hızlandırmalarına yardımcı olabilirim.  Serinin başlığını Yavaş Yavaş, Sonra Birdenbire koydum. Hemingway iflas sürecini bu şekilde [tanımlamıştı](https://www.goodreads.com/quotes/102579-how-did-you-go-bankrupt-two-ways-gradually-then-suddenly) ve aynı zamanda devlet destekli para birimlerinin hiper-enflasyona uğraması ve insanların bitcoin'i anlaması da genellikle aynı şekilde gerçekleşiyor: yavaş yavaş, sonra birdenbire. Bu yazılar çoğunlukla bitcoin ile ilgili olacak, ancak Fed ve parasal ekonomiyi de içerecek, çünkü bu konular derinlemesine iç içe giriyor. Kısa ve öz tutmaya çalışacağım için, bu seri beni bu sonuca götüren her ayrıntıyı sunmak yerine temel sonuç ve görüşlerimi aktaracak; amacım düşünce sürecim hakkında fikir vermek ve daha fazlasını öğrenmek isteyenlere bir yol haritası sunmak. Umudum, daha geniş bir kitleye ulaşmak (kendi yolculuğumda şekillendirici olanların ötesinde) ve çevredeki insanların birçoğumuzun neden bir konu olarak bitcoin'e bu kadar odaklandığını daha iyi anlamalarına yardımcı olmaktır. Sunulan görüşler kesinlikle bana aittir ve Unchained Capital ya da meslektaşlarıma ait değildir. Umarım beğenirsiniz ve lütfen geri bildirimde bulunun.

# Bitcoin paradır  

Daha doğrusu, Bitcoin (benim için) para haline geldi. Bu, yol boyunca bir dizi zihinsel blokajın kilidini açmayı içeren yavaş bir süreçti ama her şey şu soruyu sormakla başladı: Para nedir? Gerçek tavşan deliğinin başlangıcı budur. Tavşan deliğine yapılan bu giriş, insanların piyango bileti aradığı ya da blok zincirinin bir şekilde dünyayı değiştireceğine inandığı spekülasyon odaklı girişlerden çok farklıdır. Temelde "cebimdeki doları para yapan nedir?" sorusunu yanıtlamaya çalışan bir tavşan deliği. Neden her gün yüz milyonlarca insan zor kazanılmış değerlerini bu kağıt parçası (veya dijital temsili) için değiş tokuş ediyor? Bu hem sorması zor hem de yanıtlaması daha zor bir soru; herkesin kendi yöntemiyle, kendi zaman akışında ve kendi yaşam deneyimlerinin rehberliğinde yaklaşması gereken bir şey olduğunu fark ettim. Bitcoin'i anlamaya başlamak için bile bu soruyla ilgilenmek gerekir.  

# "Para nedir? Gerçek tavşan deliğinin başlangıcı bu sorudur."  

Benim için bu yol öncelikle altının neden para olduğunu anlamaktan geçiyordu. Bu, bir şeyi daha iyi ya da daha kötü bir para biçimi haline getiren benzersiz özellikleri ve parayı diğer ekonomik mal türlerinin çoğuna kıyasla benzersiz bir ekonomik mal olarak farklılaştıran şeyi anlamayı içeriyordu. [Bitcoin Standardı](https://saifedean.com/book/turkish), bu konular hakkında düşünebilmem için biçimlendirici oldu ve bu soruları araştırabilmem için bir temel sağladı. Bu temeli kendi yaşam deneyimlerime ve mevcut finansal sistem ve kusurlarına ilişkin kendi anlayışıma uyguladığımda, ancak o zaman sezgisel olmaya başladı. Ve bu, parasal ilkelere göre düşünmek için yıllarını harcayanlar için açık olabilecek bir şeydir (bitcoin'in para olarak sezgisel olduğu), ancak bitcoin'in sezgisel olmadığı da doğrudur. Sezgisel hale gelene kadar son derece sezgisel değildir ve zamanla hiper sezgisel hale gelir.  

Bitcoin'i iki somut referans noktasına göre değerlendirmeyi faydalı buldum: altın ve dolar finansal sistemi. A (bitcoin) B'nin (altın veya dolar) özelliklerini paylaşıyor mu?  A, B'den daha mı iyi? Çünkü bir şeyi para yapan şey kesin değildir; değeri bir araçta saklamakla başka bir araçta saklamak arasında bir seçimdir ve bu seçim her zaman bir ödünleşim içerir. Mevcut finansal sistemin (dolar, euro, yen, bolivar, peso, vb.) kusurlarını anlamadan, bitcoin'in para olarak var oluşunun bir boşlukta gerçekleştiğini asla düşünemezdim.

![Parasal Genişleme](/images/content/blog/yavas-yavas-sonra-birdenbire/QE.png)  

Finansal kriz sırasında Deutsche Bank'ta çalışırken, gerçekte neler olup bittiğini anlamak için hiçbir dayanağım yoktu. On yıl sonra, yeniden yapılandırma dünyasında ve bir makro hedge fonunda çalıştıktan sonra, ancak o zaman 2008 ve 2009'da gerçekten neler olduğuna dair daha net bir anlayış geliştirmeye başladım. Büyük finansal kriz, Fed ve özellikle parasal genişlemenin etkisi üzerine yaptığım araştırmalar sonucunda ([buraya bakınız](https://unchained.com/blog/enders-game/)), temel sorunun finansal sistemin yaklaşık 150'de 1 oranında kaldıraçlandırılmış olması (çok fazla borç ve çok az dolar) ve bu çılgın kaldıraç derecesinin ancak krize kadar geçen otuz yıl boyunca sistem genelinde kaldıraçların azaltılmasını sürekli olarak engelleyen Fed politikasının bir fonksiyonu olarak mümkün olduğu sonucuna vardım.  

> **Çözüm olması beklenen parasal genişlemenin, sonraki on yıl boyunca sürdürülemez bir kredi sisteminin metastaz yapmasına neden olduğu ve gelecekteki parasal genişlemeyi kaçınılmaz hale getirdiği anlaşıldı.**  

Sonra bitcoin'in sabit bir arzı olduğunu keşfettim. Bunun nasıl ve neden mümkün olduğuna dair bir anlayış geliştirmek, bitcoin'i para olarak anlamanın temelini oluşturuyor. Bunu yapmak, ekonomik teşviklerin bitcoin'in teknik mimarisiyle nasıl bir araya geldiğini ve bitcoin'in neden taklit edilemeyeceğini veya kopyalanamayacağını (ya da daha doğrusu, işbirliği yapmak için teşviklerin neden bu kadar güçlü olduğunu ve fırsat maliyetinin neden iltica etmek için çok yüksek olduğunu) anlamak için önemli bir kişisel yatırım gerektirir. Bu uzun bir yolculuktur, ancak nihayetinde kişiyi, gönüllü bir para sistemi içinde faaliyet gösteren küresel bir rasyonel ekonomik aktörler ağının, hepsinin bağımsız ve gönüllü bir şekilde servet deposu olarak kullanmaya karar verdikleri para biriminin değerini düşürmek için toplu olarak ve ezici bir çoğunlukla fikir birliği oluşturmayacağı anlayışına götürecektir. Bu gerçek (ya da inanç sistemi) daha sonra Bitcoin'in ekonomik teşviklerini, teknik mimarisini ve ağ etkisini desteklemekte ve güçlendirmektedir.


